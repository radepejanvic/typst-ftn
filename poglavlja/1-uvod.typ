#import "../funkcije.typ": todo
= Увод
<увод>

Савремени софтверски системи све чешће користе дистрибуирану архитектуру и микросервисе @lamersdorf2012paradigms. Више независних компоненти са јединственим задужењем (енгл. _single responsibility_) међусобно комуницира ради остваривања заједничке  функционалности. Свака компонента система је развијана и тестирана у сопственом окружењу које је конфигурисано за њене потребе @7030212. Окружење представља:
- одређену дистрибуцију и верзију оперативног система (енгл. _operating system_, OS)
- предефинисан сет системских променљивих (енгл. _environment variables_) 
- скуп зависности (енгл. _dependencies_) неопходних за исправно функционисање компоненте 

Како би се спречиле интерференције између компоненти, односно верзија њихових зависности и подешавања системских променљивих, потребно их је изоловати.
Изолацијa омогућава паковање компоненте у сопствено окружење у коме је гарантовано њено исправно функционисање без интерференције остатка система @nanda2005survey. Изолација се постиже на два начина:
- физичка, где свака компонента система ради на посебној физичкој машини
- логичка, где више виртуелних машина дели једну физичку, а свака виртуелна машина представља појединачну компоненту система

Физичка изолација је непрактична и финансијски неисплатива. Логичка изолација омогућава бољу расподелу ресурса и економичније коришћење хардвера @nanda2005survey. Најчешће се постиже кроз виртуелизацију (енгл. _virtualization_), која омогућава покретање више независних окружења на једној физичкој машини @sharma2016study. 

Та окружења могу бити виртуелне машине (енгл. _virtual machines_, VMs), које се oслањају на виртуелизацију хардвера и садрже сопствени оперативни систем, или софтверски контејнери (енгл. _ software containers_), који деле језгро (енгл. _kernel_) оперативног система са _host_ машином и виртуелизују кориснички простор (енгл. _user space_) оперативног система @sharma2016study. Софтверски контејнери омогућавају брже и лакше покретање апликација са свим зависностима и користе мање рачунарских ресурса @sharma2016study. Ручно покретање и конфигурисање више виртуелних окружења за сложене системе је дуготрајно и подложно грешкама @chinamanagonda2019automating.

Како би се овај процес поједноставио и верзионисао, користи се концепт инфраструктуре као кода (енгл. _Infrastructure as Code_, IaC). Конфигурација окружења се описује декларативно (нпр. YAML или JSON). То омогућава аутоматизовано креирање, управљање и репродукцију развојних окружења. Овакви приступи смањују време потребно за постављање окружења и повећавају поузданост процеса развоја и тестирања @morris2021infrastructure.

Циљ овог рада је развој алата који омогућава једноставно креирање и управљање локалним развојним окружењима применом принципа IaC у оквиру _Constellations_ @c12s_github пројекта отвореног кода (енгл. _open source_). Алат аутоматизује:
- покретање контролне равни (енгл. _control plane_) на матичној машини (енгл. _host machine_)
- покретања унапред произвољно дефинисаног броја виртуелних машина, њихово умрежавање и управљање животним циклусом (креирање, покретање, паузирање, гашење и брисање)
- подешавање окружења инсталацијом потребних зависности и конфигурисања системских променљивих
- удаљено покретање и заустављање дефинисаних сервиса на виртуелним машинама

На овај начин се убрзава процес припреме окружења за развој и тестирање, смањује могућност грешке и обезбеђује доследност окружења на различитим системима.

== Структура рада
Овај рад је организован у више поглавља која воде читаоца од теоријских основа до конкретне реализације решења. Након увода, друго поглавље представља теоријске основе и релевантна постојећа истраживања, укључујући концепте виртуелизације, контејнеризације и инфраструктуре као кода, као и преглед алата и решења за аутоматизацију развојних окружења.

Треће поглавље описује функционалне захтеве система, прецизирајући шта алат треба да обезбеди и како изгледа крајње стање окружења. Четврто поглавље се бави архитектуром система, модуларним дизајном и међусобним односима компоненти. Пето поглавље обухвата имплементацију, са детаљима о развоју CLI алата.

Рад се завршава закључком, у коме се говори о резултатима, процењују предности и ограничења решења и дају смернице за будућа унапређења.